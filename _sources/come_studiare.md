# Come studiare

## Flip teaching

Il programma d'esame è piuttosto esteso: non è possibile concentrare tutta la preparazione e lo studio a ridosso dell'esame. Il modo migliore per prepararsi all'esame è quello che ho descritto presentanto il metodo didattico dell'_insegnamento capovolto_: studiare i materiali assegnati _prima_ di ciascuna lezione, svolgere gli esercizi WarmUp assegnati _prima_ di ciascuna lezione, chiedere chiarimenti sul Forum, imparare ad usare $\textsf{R}$ (o Python, se preferite) per applicare i concetti appresi, confrontarsi con gli altri studenti e _partecipare in maniera attiva_ alle lezioni.

## Esercizi WarmUp

L'insegnamento just-in-time (_just-in-time teaching_, JiTT) è una strategia di insegnamento e apprendimento progettata per promuovere l'uso del tempo in classe per un apprendimento più attivo. Sviluppato da Gregor Novak e colleghi, JiTT si basa su un ciclo di feedback tra i materiali didattici forniti online e le attività in classe (Novak et al., 1999). Gli studenti si preparano per la lezione dopo avere studiato i materiali didattici che sono stati loro forniti e dopo avere completato online i compiti assegnati (chiamati WarmUp). Questi compiti hanno spesso risposte complesse; il lavoro degli studenti al di fuori della classe serve come preparazione per un lavoro più completo in classe. Le risposte degli studenti vengono consegnate prima dell'inizio della lezione, consentendo al docente di adattare la lezione secondo necessità. JiTT consente la creazione di un ambiente interattivo che enfatizza l'apprendimento attivo e la risoluzione cooperativa dei problemi.

Nella prima parte del semestre (fino alle prima prova parziale) gli esercizi WarmUp saranno simili ai tradizionali problemi scolastici (ovvero richiederanno, per la maggior parte, l'uso di formule per trovare una soluzione). Nella seconda parte del semestre, invece, ci saranno meno esercizi scolastici e l'enfasi si sposterà sulla capacità di applicare le tecniche di analisi dei dati discusse a lezione alla situazione specifica dell'analisi dei dati che dovrà essere svolta nel laboratorio didattico.

**Gli esercizi WarmUp che devono essere consegnati settimanalmente sono forniti nella pagina Moodle dell'insegnamento.**

### Forum Moodle

Un altro strumento utile per la preparazione all'esame è il _Forum Moodle_. Chi, dopo avere studiato il materiale assegnato, ha dei dubbi, può chiedere chiarimenti sul Forum Moodle. Intendo favorire la discussione sul Forum Moodle premiando a mia totale discrezione con 0.5 punti coloro che forniranno un contributo costruttivo alle discussioni sul Forum Moodle. Se sarà necessario, di tanto in tanto, interverrò io stesso sul Forum Moodle per fornire i chiarimenti necessari. Ma, in primo luogo, mi aspetto che siano gli studenti a rispondere ai dubbi sollevati.
